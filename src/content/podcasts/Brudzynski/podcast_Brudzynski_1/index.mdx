---
title: "Tadeusz Brudzyński"
episode: 1
author: "Brudzynski"
date: "14.07.2020"
description: '„Pochodził z rodziny ziemiańskiej z bogatymi tradycjami” – mówi była żona Małgorzata Brudzyńska.'
page: "podcast_Brudzynski_1"
unpublished: false
---
<p style="font-size: .75rem">Urodził się w Warszawie w 1956 roku. W latach 1970-1973 przebywał z rodzicami w Kinszasie. Na studia malarskie wyjechał do Tuluzy, ale szybko przeniósł się do Warszawy, do pracowni prof. Jacka Sienickiego. W 1983 roku wyjechał do Paryża, gdzie pozostał do śmierci w 1996 roku. Życie artysty wypełnione było bogatymi doświadczeniami podróży, znakomitą historią rodzinną, wyjątkową wrażliwością, ale zapewne też nadzieją na swobodny rozwój twórczości poza granicami Polski.
</p>
<p style="font-size: .75rem">„Tadek był dzieckiem bardzo wrażliwym. Być może dlatego, że urodził się w okresie przeżyć, między Wypadkami Poznańskimi a Powstaniem w Budapeszcie. Imiona wybraliśmy mu Tadeusz – Adam. Pierwsze po dziadku, wówczas już 79-letnim, przez komunę wydziedziczonym właścicielu majątku Pniewo w powiecie kutnowskim. Drugie dla uczczenia Adama Borysa, dowódcy batalionu AK „Parasol”, w którym niemałe zasługi w okresie konspiracji i Powstania położyła matka Tadzia, Hania Karczewska, sanitariuszka „Zula” […]. Mówią niektórzy, że malarstwo Tadka jest smutne, że jakby przewijała się w nim myśl o śmierci. Jeśli jest w tym trochę prawdy, to przyczyny mogły być różne, ale wrażenia z dzieciństwa na pewno nie są bez znaczenia” – tak pisał ojciec malarza.
</p><br/>
<p style="font-size: .75rem">W tekście poświęconym synowi dodaje, że obecność śmierci towarzyszyła dziecku od najmłodszych lat – przy wspominaniu w domu przez rodziców i ich przyjaciół dawnych kompanów walki, przez to, że naprzeciwko przedszkola, gdzie uczęszczał mały Tadzio mieściła się kostnica szpitala dziecięcego, co powodowało w umyśle dziecka wiele pytań, w końcu przez to, że w dzieciństwie stracił przyjaciela. O Tadeuszu Brudzyńskim i jego rodzinie opowiada Małgorzata Brudzyńska, była żona artysty.
</p>

<iframe
src="https://widget.spreaker.com/player?episode_id=39525613&theme=light&playlist=false&playlist-continuous=false&autoplay=false&live-autoplay=false&chapters-image=true&episode_image_position=right&hide-logo=false&hide-likes=false&hide-comments=false&hide-sharing=false&hide-download=true"
width="100%"
height="200px"
frameborder="0"
></iframe>


